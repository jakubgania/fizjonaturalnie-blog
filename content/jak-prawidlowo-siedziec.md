---
title: Jak prawidłowo siedzieć? 
slug: /jak-prawidlowo-siedziec
short: Im lepsze jest zdrowie i sprawność fizyczna, tym lepiej ciało przystosowuje się do złego traktowania, jakim jest zbyt długie siedzenie. Jeśli twoja praca wymaga spędzania wielu godzin za biurkiem, sprawnością musisz dorównywać sportowcom!
date: 10/04/2020
image: /images/jak-siedziec-1.jpg
number: 4
tags:
    - siedzenie
---

Czy prawidłowa postawa siedząca w ogóle istnieje? Według mnie nie, ponieważ ciało ludzkie stworzone jest do ruchu. 
W zachodniej kulturze krzesła są wszechobecne, stąd zakładamy, że siedzenie na nich jest naturalne. Jednakże ludzie 
pierwotni nie siedzieli na krzesłach, a ich życie toczyło się w nieustannym ruchu - chodzili, polowali i zbierali pożywienie. 
Do zadań domowych klękali lub kucali, a kiedy byli zmęczeni, kładli się. Nie mieli krzeseł ani - prawdopodobnie-
bólu pleców.

&nbsp;

Badania współczesnych społeczności, w których ludzie kucają, wskazują niższy wskaźnik zwyrodnień kręgosłupa
niż w społecznościach, w których ludzie siadają na krzesłach *(Cranz, G. The Chair: Rethinking Culture, Body, and
Design. New York: W.W. Norton & Company)*. Obecnie w wielu krajach nie kuca już nikt powyżej 4 r.ż. 
Jaki jest tego efekt? Nasze biodra nie są na tyle elastyczne, ponieważ spędzamy tak dużo czasu na krzesłach, a tak
mało używając swojego ciała w sposób, do którego zostało ono zaprojektowane.

&nbsp;

Ciała są stworzone do ruchu, więc nie można oczekiwać, że siedzenie przez kilkadziesiąt godzin w tygodniu 
nie spowoduje przykrych konsekwencji. Jednak istnieją metody aby zminimalizować szkody spowodowane 
siedzeniem:

&nbsp;

- świadome, jak najlepsze wykorzystanie anatomii podczas siedzenia
- krzesło, które pasuje do ciała i sprzyja prawidłowemu ustawieniu
- sprawność i wysiłek fizyczny dostosowane częstotliwością i intensywnością ćwiczeń do czasu, jaki spędza się
w pozycji siedzącej. 

&nbsp;

Im lepsze jest zdrowie i sprawność fizyczna, tym lepiej ciało przystosowuje się do złego traktowania,
jakim jest zbyt długie siedzenie. Jeśli twoja praca wymaga spędzania wielu godzin za biurkiem, sprawnością musisz 
dorównywać sportowcom!

&nbsp;

Aż 80% osób z naszego otoczenia na jakimś etapie swojego życia doświadczy bólu pleców. Coraz więcej siedzących
miejsc pracy przyczynia się do gwałtownego wzrostu dolegliwości bólowych. Jednak ciało domaga się prawidłowego
podparcia, stąd właściwe krzesło może znacznie poprawić jakość siedzenia. 

&nbsp;

Czy w dzisiejszych czasach produkowane są krzesła odpowiednie dla zdrowia?
Niestety, projekty nowoczesnych krzeseł biurowych wcielają zasadę opartą na zastosowaniu szerokiego kąta poprzez 
ustawienie oparcia daleko od siedziska. Wynikająca z tego pozycja półleżąca sprawia, że osoba wysuwa szyję do przodu,
by utrzymać prosto głowę, co z kolei nadmiernie obciąża mięśnie szyi. Często projektanci rozwiązują ten problem przez
stworzenie wybrzuszenia w górnej części siedziska. Podczas gdy takie łukowate wygięcie w oparciu krzesła pozwala szyi
oprzeć się na górnej części tułowia, to jednocześnie wpycha klatkę piersiową w brzuch, czego rezultatem jest ucisk na 
narządy wewnętrzne i ograniczone oddychanie. 

&nbsp;

Przygarbienie prostuje lędźwiowy odcinek kręgosłupa. Rozwiązaniem tego problemu ma być wygięcie oparcia do przodu
w odcinku lędźwiowym, jednakże to nie pomaga, lecz szkodzi, gdyż jeszcze bardziej przesuwa klatkę piersiową poza 
podstawę podparcia. 

&nbsp;

Zdrowy kręgosłup zaprojektowany jest w taki sposób, że doskonale potrafi wspierać tułów. Dlatego jeśli miednica
i nogi dają mu odpowiednio szeroką podstawę podparcia, to kręgosłup nie potrzebuje się na niczym opierać.
Jeśli masz dobrą świadomość ciała - nie potrzebujesz oparcia! Wtedy do siedzenia wystarczy prosty taboret, 
a kręgosłup odwdzięczy się dobrą kondycją. 

&nbsp;

![Nieprawdiłowa pozycja - obrazek](/images/jak-siedziec-2.jpg)

&nbsp;

Jeśli masz możliwość wyboru krzesła w miejscu pracy, czy też w domu, koniecznie weź pod uwagę poniższe czynniki:

&nbsp;

- Krzesło powinno dawać możliwość dopasowania siedziska do wysokości, która pozwala na ustawienie stawów bidorowych
nieco powyżej kolan. Oznacza to, że uda będą skierowane lekko w dół, a kąt z biodrami będzie większy niż 90 stopni. 
- Siedzisko zbyt miękkie lub wyżłobione dopasuj, kładąc na wierzch coś równego i twardszego.
- Aby utrzymać wygięcie lędźwiowego odcinka kręgosłupa, spróbuj użyć klina rehabilitacyjnego. To pianka, której tylna 
część jest o 20% wyższa od przedniej (znajdziesz go w sklepach rehabilitacyjnych).
- Wybierz krzesło, które ma odpowiednią przestrzeń pomiędzy siedziskiem, a oparciem, aby pośladki dobrze w nim siedziały. 
W krzesłach, w których siedzisko przylega do oparcia, oparcie wypycha pośladki do przodu i miednica stopniowo wędruje na
przednią część siedziska. To z kolei odchyla miednicę do tyłu i sprawia, że ciężar ciała spoczywa na kości krzyżowej. Uniesiona
przednia krawędź niektórych krzeseł ma zapobiegać takiemu przesuwaniu się, ale podobna taktyka jedynie zwiększa tyłopochylenie
miednicy, ponieważ unosi uda. 
- Dopasuj oparcie tak, by wspierało miednicę, a nie lędźwie (Oparcie lub poduszka podpierająca lędźwie ustaw na dole, tak by 
dobrze podpierało kość krzyżową. To da podparcie miednicy, która jest trzonem w pozycji siedzącej. Kiedy kość krzyżowa jest
podparta, kręgosłup automatycznie się unosi. Podpieranie lędźwi odciąża tylko kręgosłup, a nie miednicę). 
- Jeśli zdecydujesz się na zakup ergonomicznego krzesła, upewnij się, że sklep oferuje możliwość zwrotu towaru. Nie dowiesz się, 
czy krzesło jest dobrze dopasowane, dopóki na nim nie usiądziesz i chwilę nie popracujesz. 

&nbsp;

Ważna jest również wysokość powierzchni, na której się pracuje. Należy dopasować jej wysokość do nowej pozycji,w  jakiej siedzisz. 
Kiedy palce dotykają klawiatury, przedramiona powinny być nieznacznie pochylone względem łokci, a nadgarstki ułożone w jednej
linii z przedramionami. Unikaj podłokietników! Kiedy siedzisz w prawidłowy sposób, ramiona są wspierane przez kręgosłup, 
co eliminuje potrzebę korzystania ze wsparcia ramion czy nadgarstków. Opieranie się o podłokietniki sprawia, że ramiona pochylają
się do przodu, co zamyka klatkę piersiową i uciska kręgosłup. Używaj podłokietników tylko podczas relaksu. 

&nbsp;

Oczy powinny być na poziomie górnej 1/3 części ekranu. Jeśli przez to siedzisz tak wysoko, że stopy nie sięgają podłogi, spraw sobie 
podnóżek, aby je ugruntować. 

&nbsp;

Czy siedzenie na piłce jest zdrowe?

&nbsp;

Siedzenie na dużej piłce do ćwiczeń jest wspaniałym sposobem na zwiększenie świadomości dna miednicy oraz rozluźnienie miednicy i bioder.
Nie należy pompować piłki w pełni, ponieważ łatwiej wtedy ją wyczuć. Należy ustawiać stopy mocno na na ziemi, żeby piłka nie wysunęła się.
Aby przystosować się do tej niestabilnej, ale zachęcającej powierzchni, trzeba rozluźnić napięcie w biodrach, nogach i miednicy. 
Kiedy poczujemy się swobodnie i pozwolimy, by piłka dała nam podparcie, można spróbować znaleźć podobne wrażenie podparcia,
siedząc na zwykłym krześle. 

&nbsp;

Jak siedzieć w fotelu samochodowym?

&nbsp;

Projektanci foteli samochodowych próbują je dostosować do przeciętnej sylwetki, czyli do nieprawidłowej postawy przeciętnego człowieka.
Ustaw fotel tak, by jak najbardziej wyciągnąć się do góry. Pośladki przesuń jak najgłębiej w siedzisku, tworząc w ten sposób przestrzeń 
w dnie miednicy. Dolna część oparcia fotela podpiera wtedy kość krzyżową. Takie ułożenie zostawi kilkucentymetrową przestrzeń między
kręgosłupem, a oparciem fotela. W tę przestrzeń włóż poduszkę albo inny przedmiot, który pozwoli podeprzeć klatkę piersiową. Mały wałek,
który można przesuwać w górę i w dół, podczas długiej jazdy autem pozwoli dopasować siedzisko do zmieniających się napięć kręgosłupa. 
Ułożony prawidłowo wałek umożliwia wydłużenie i otwarcie tułowia, co z kolei sprawia, że szyja ustawia się centralnie nad sercem w wygodnym
położeniu. Kiedy będziesz kupować kolejny samochód, upewnij się, że prawidłowa postawa jest w nim możliwa. 

&nbsp;

Gdy długo siedzisz, w samochodzie lub w biurze, rób przerwy na aktywność fizyczną. Podczas wypraw samochodowych dodaj 5 minut na godzinę
do planowanego czasu przyjazdu i zatrzymaj się, by porządnie się rozprostować. 

W miarę uzdrawiania postawy, ciało stopniowo będzie się wydłużało, będzie bardziej otwarte, ześrodkowane i silniejsze. Należy pozwolić, by wybór
ustawienia ciała był dyktowany samopoczuciem. 

&nbsp;

Na sam koniec jeszcze mała sztuczka do praktycznego wykorzystania:
Kiedy w pracy masz chwilę przerwy, przebywasz na spotkaniu towarzyskim lub kiedy jesteś sam/a, możesz się oprzeć o oparcie krzesła, ale naucz się 
to robić, nie szkodząc dnu miednicy. Sztuczka polega na tym, że należy oprzeć się bez odchylania miednicy do tyłu i prostowania lędźwi. Możesz to 
zrobić, odchylając się bezpośrednio z bioder. Ta czynność jest odwróćeniem tego, co robiłeś/aś, gdy pochylałeś/aś się, by wykonać jakąś czynność. 
W tym przypadku odchylasz się w drugą stronę. Wypróbuj to teraz! Zacznij od prawidłowej pozycji siedzącej, z pośladkami wciśniętymi w głąb krzesła.
Na początku nie opieraj pleców. Następnie odchyl tułów prosto do tyłu. Kiedy górna część pleców dotknie oparcia, rozluźnij lędźwie. Taki sposób
w pewnym stopniu pozwala zachować lordozę. O tym, czy wykonujesz to prawidłowo, będziesz wiedzieć, gdy poczujesz, że ciężar ciała spoczywa
na kościach kulszowych, a nie na kości krzyżowej czy ogonowej. W ten sposób zachowujesz przestrzeń w dnie miednicy. Brzuch i przepona powinny 
być otwarte. 

&nbsp;

Do napisania tego posta zainspirowała mnie świetna książka *Mary Bond "Jak prawidłowo chodzić, stać, siedzieć"* . Autorka jest fizjoterapeutką
z 35-letnim doświadczeniem, tancerką, terapeutką czaszkowo-krzyżową, rolferką - instruktorką integracji strukturalnej, której uczyła się od 
dr Idy Rolf. W następnych wspisach również wykorzystam wiedzę zaczerpniętą z jej książki, którą ogromnie polecam każdemu z Was! 